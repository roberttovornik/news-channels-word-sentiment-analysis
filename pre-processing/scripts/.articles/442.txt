v veliki britaniji so začeli zaslišanja v javni preiskavi o spolnih zlorabah več tisoč otrok, ki so jih konec 19. stoletja začeli na silo preseljevati v nekdanje britanske kolonije.
s preiskavo želijo ugotoviti, ali so bili otroci zaščiteni pred spolnimi zlorabami in ali je britanska vlada vedela zanje.
odvetnica henrietta hill, ki bo sodelovala v preiskavi, pravi, da bodo preučili dokaze, ali je britanska vlada vedela o obtožbah spolne zlorabe med otroki predvsem v avstraliji in ali je vlada naredila dovolj za pomoč žrtvam.
velika britanija je v nekdanje kolonije od konca 19. stoletja poslala več kot 100.000 otrok. v preiskavi se bodo večinoma osredotočili na 4.000 britanskih otrok v avstraliji med letoma 1945 in 1967, ko je britanska vlada zaključevala program preseljevanja.
vlada se je žrtvam programa leta 2010 opravičila, a ni nikoli omenila spolnih zlorab, je pojasnila hillova.
odvetnica sklada child migrants trust aswini weereratne je ob tem povedala, da je opravičilo prišlo 23 let prepozno, saj je o spolnih zlorabah po obširni preiskavi v avstraliji že leta 1987 spregovorila margaret humphreys, ki bo pričala pred preiskovalci.
velika britanija je med izvajanjem programa preseljevanja otrok številne otroke v upanju na boljše življenje poslala v nekdanje britanske kolonije, kot so avstralija, kanada in nova zelandija.
ogromno otrok so preselili na silo in pod pretvezo ter brez vednosti staršev, naselili pa so jih v avstralske sirotišnice in druge ustanove. številni otroci so bili v kolonijah žrtve spolnih zlorab, nasilja ali pa so jih izkoriščali za prisilno delo.