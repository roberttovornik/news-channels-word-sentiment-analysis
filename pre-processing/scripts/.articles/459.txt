post festum spopad premierja cerarja in predsednika dz-ja brgleza pri zakonu o tujcih ni le manifestacija ideoloških in konceptualnih trkov med edinima prvokategornima politikoma v vladajoči stranki, ampak ima širše dimenzije.
dokončno odpira tudi predvolilni ring po slovensko. smc je volitve 2014 dobila na podoben pogon kot jankovićeva ps tri leta prej – zaradi nezadovoljstva ljudi z etablirano politično elito. v času, ko po svetu gledamo radikalno preobrazbo političnega reda, smo pri nas imeli že dvoje volitev, na katerih je volilno telo večinsko zavrnilo t. i. tradicionalno politiko. obakrat je izbralo figuri, ki v politični biti že nosita tudi populistične elemente, a tedaj še daleč od trumpovskega formata: politika menedžerja jankovića in politika etičnega profesorja cerarja.
tudi od epiloga konflikta cerar – brglez bo odvisno, kako daleč v desno bo šef vlade premaknil smc z agresivnejšo pr-mašinerijo, ki polni doslej prazno programsko lupino blagovne znamke vladajoče stranke in polira polovico vladnega mandata brez resnih reform. z zakonom o tujcih, zdaj pa še s premierjevo govorico, ki po principu preventivne vojne straši z novo, jadransko migrantsko potjo, ki jo pozna le on, dobivamo koordinate nove politične retorike, agende in pristopov za predvolilno tekmo. v njenem fokusu bodo danes že kriminalizirane migracije, vprašanje varnosti in redukcije človekovih pravic, vse očitno že v duhu postfaktičnega političnega komuniciranja.
ljudje so v sloveniji podobno nezadovoljni, kot so bili na zadnjih volitvah, še nevarnejši, kompleksnejši pa je čas, v katerem živimo. kam bodo tokrat projicirali svoja pričakovanja sprememb? jankovićev slogan države kot podjetja in cerarjeve države na etični pogon sta passée, klasične stranke so še naprej v krizi. slovenija z vlado in stranko, ki se ima za čisti center politike, ob transformaciji populizma v njegovo tršo, konservativno varianto, kar ilustrira cerarjeva voditeljska preobrazba, nepovratno vstopa v dobo nacionalizma, zapiranja držav, represije, paranoje in tabloidne trumpovske politike. leto in pol do volitev je neznank veliko, gotovo pa nekaj: nikoli ni bilo zgoščenih toliko nevarnih pojavov in trendov za demokracijo, staro šele 25 let.