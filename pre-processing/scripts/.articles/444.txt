nemška desničarska stranka alternativa za nemčijo (afd) izgublja podporo po antisemitskem govoru svojega člana björna höckeja, po katerem je v stranki izbruhnil notranji razkol.
stranka, ki se je na nemškem političnem področju uveljavila v času grške finančne krize in množičnega prihoda migrantov, manj kot sedem mesecev pred volitvami izgublja podporo. rezultati treh ločenih anket so pokazali, da je podpora afd-ja padla pod 10 odstotkov, medtem ko je bila septembra lani že 15-odstotna, poroča guardian.
trije člani stranke so v preteklem tednu začeli zbirati podpise za nove volitve vodstva, ki si ga trenutno delita frauke petry in jörg meuthen.
afd je podporo začel izgubljati po januarskem govoru svojega člana björna höckeja v dresdnu, v katerem je pozval nemčijo, naj naredi velik obrat v kulturi spominjanja na nacizem in naj konča pokoro za zločine v nacističnem obdobju. izrazil je ostro nasprotovanje temu, da ima nemčija v središču prestolnice spomenik žrtvam holokavsta, ki ga je označil za  spomenik sramote. 
notranji razkol na dva taborafrauke petry, ki si želi stranko usmeriti po vzoru francoske nacionalne fronte marine le pen, kar bi med drugim pomenilo omilitev nacionalistične in antisemitske retorike, ki stranko zaznamuje zdaj, je obsodila njegov govor in se distancirala od höckejevih stališč.
na drugi strani pa namestnik vodje alexander gauland in kolegi vidijo prihodnost stranke v drugi smeri od populističnih skupin, kot sta francoska nacionalna fronta marine le pen (ta se je udeležila nedavnega srečanja evropskih  novih desničarskih  strank v koblenzu, ki ga je organizirala petryjeva) in britanski ukip. gauland je namreč mnenja, da stranka ne potrebuje le enega karizmatičnega voditelja, ampak več prepoznavnih obrazov, saj bo tako privlačna tako za nacionaliste iz nekdanje vzhodne nemčije kot za ekonomske liberalce na jugozahodu.
oba tabora sicer drug drugemu očitata preveč skrajnodesničarsko usmeritev: tabor petryjeve očita gaulandu, da je preblag do höckeja, gaulandovi privrženci pa petryjevi očitajo približevanje modelu nacionalne fronte, poroča guardian.
govor škodil stranki v več pogledihnovinarka der spiegla in avtorica knjige angst für deutschland (strah za nemčijo kot besedna igra na alternativa za nemčijo) melanie amann ugotavlja, da je höckejev govor škodil stranki v več pogledih:  na eni strani je govor šokiral ekonomske liberalce, ki so verjeli, da je afd v resnici nova različica krščanske demokratične stranke, na drugi strani pa je grožnja izključitve höckeja oddaljila skrajnodesničarske podpornike. 
medtem je höcke v intervjuju za der spiegel priznal, da je bil njegov govor napaka.
migrantska situacija ni več glavna politična tematrenutne politične razmere ne gredo na roko afd-ju, saj je nepričakovana priljubljenost socialdemokratske stranke martina schulza ponudila alternativo tistim volivcem, katerih glavni cilj je poraz merklove.  tistemu, ki želi kaznovati merlovo, ni treba več glasovati za afd,  je bil nedaven naslov v časopisu süddeutsche zeitungu.
v preteklih dveh letih je v nemškem političnem diskurzu prevladovala prebežniška kriza, a so v zadnjih mesecih brexit, izvolitev donalda trumpa in dvignjen prah okoli kandidature schulza pozornost preusmerili na zunanjo politiko, vojaške izdatke in socialno varnost. predstavniki afd-ja zatrjujejo, da obstaja še veliko področij, na katere se nameravajo osredotočili med kampanjo, od jeze nad evropsko centralno banko zaradi nizkih obrestnih mer, strahu pred odpravo gotovine do skrbi okoli integracije načela enakosti spolov v osnovnih šolah. a za zdaj omenjene teme v političnem prostoru ne odmevajo tako glasno, kot si želijo v stranki.