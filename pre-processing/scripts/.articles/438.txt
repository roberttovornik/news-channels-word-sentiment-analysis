vlada je skladno z nedavno sprejetim zakonom o tujcih ustanovila urad za oskrbo migrantov in integracijo. temeljne naloge novega urada bodo skrb za nastanitev in zdravstveno oskrbo migrantov ter njihovo vključevanje v izobraževanje in delo.
s sprejetim odlokom o ustanovitvi urada je začel teči trimesečni rok za dejansko vzpostavitev in kadrovsko popolnitev urada. urad pa bo med drugim tudi upravljal azilni dom ter organiziral delovanje in bivanje v domu. urad, ki je ustanovljen kot vladna služba bo v celoti operativen s 1. junijem, do takrat pa bo del teh pristojnosti še naprej izvajalo ministrstvo za notranje zadeve.
urad bo vodil direktor, ki bo odgovoren generalnemu sekretarju vlade. v kratkem bo vlada imenovala vršilca dolžnosti, direktorja urada pa bodo izbrali na javnem razpisu, je pojasnila generalna sekretarka vlade lilijana kozlovič. na uradu bo sicer delalo 34 ljudi, večinoma prenesenih z resornih ministrstev. skupni finančni načrt urada za letošnje leto znaša 4,3 milijona evrov.
oskrba, integracija, pomoč pri uresničevanju pravic, ...poleg oskrbe migrantov in vzpostavitve celovite integracije je med ključnimi nalogami urada navedla še pomoč pri uresničevanju pravic migrantov, pomoč pri koordinaciji dela drugih resornih organov, predvsem nevladnih organizacij in mednarodnih organizacij. sočasno bo ta služba spremljala migrantsko problematiko in dajala pobude, kako reševati to problematiko.
kozlovičeva je poudarila, da je predvsem pri nastanitvi migrantov posebna skrb namenjena ranljivim skupinam, to so mladoletniki, mladoletniki brez spremstva, žrtve trgovine z ljudmi, starejši. z ustanovitvijo urada bo po njenih besedah uresničena tudi naloga oz. opozorila nevladnih organizacij in varuha človekovih pravic, da je treba mladoletnike brez spremstva sistemsko obravnavati in jim zagotoviti vse potrebno. urad bo skladno z zakonom tudi upravljal azilni dom in organiziral delovanje v njem.